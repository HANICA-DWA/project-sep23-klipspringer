# Review leerdoel 1

### Ik heb op de volgende manier aan mijn leerdoel gewerkt (vermeld afwijkingen op de planning):

Ik heb zoveel mogelijk geprobeerd aan te geven waar ik tijdens het ontwikkelen op vastliep aan mijn groepsgenoten. De planning was om dit ook te vermelden tijdens de daily-standup, dit lukte mij niet altijd. Ook heb ik moeilijkheden geprobeerd in het logboek op te schrijven, dit lukte niet altijd op het moment zelf, zoals gepland, en deed ik vaak pas later op de dag.
Ik heb verder wat afgeweken van de planning, door vaker "spontaan" om hulp te vragen. Het is dus niet altijd gelukt om te noteren waar ik op vastliep, voordat ik hulp vroeg. Ik heb hier wel van te voren over nagedacht, voordat ik om hulp vroeg.

### Dit heeft de volgende resultaten opgeleverd:

Door eerder aan te geven waar ik op vastliep, is er sowieso binnen de groep een beter beeld gekomen van de uitdagingen die in mijn taken lagen, en de groep kreeg ook een beter overzicht van mijn voortgang. Daarnaast konden de problemen waar ik tegenaan liep soms sneller opgelost worden, doordat ik om hulp aan anderen heb gevraagd. Dit heeft ook als resultaat dat het eindproduct beter was.

### Dit ging goed:

Ik ben me bewuster geworden van de problemen die ik tegenkom, en heb hiermee ook bewuster om hulp kunnen vragen. Dit kwam vooral doordat ik, wanneer ik tegen een probleem aanliep besefte dat ik dit wel in mijn logboek moest noteren.
Mijn communicatie over problemen is verbeterd. Doordat ik me bewuster ben geworden over de problemen, ben ik hier ook meer en transparanter over gaan communiceren.

### Dit kon beter:

Het noteren in het logboek ging niet altijd goed. Ik heb dit te vaak later gedaan en ben hier niet altijd even nauwkeurig mee geweest. Ik denk dat dit wel deels afbreuk heeft gedaan aan de ontwikkeling in mijn leerdoel.
Ook denk ik dat ik soms toch nog wel eerder om hulp had kunnen vragen. Ik heb wel vaak gecommuniceerd waar ik op vastliep, maar expliciet om hulp vragen, had soms wel eerder gekund.

### Ik heb mijn leerdoel wel/niet bereikt omdat, onderbouw aan de hand van concrete voorbeelden/situaties uit praktijk (STARRT):

Ik heb denk ik zeker vorderingen gemaakt in mijn leerdoel, maar ik kan er ook nog zeker in verbeteren. Tijdens de sprint retrospective werd wel genoemd dat de communicatie binnen de groep goed is. Ik trek daar de conclusie uit dat de groep de indruk heeft ook voldoende op de hoogte te zijn van mijn voortgang in taken. Ook gaven ze aan dat ik voldoende om hulp heb gevraagd wanneer dat nodig was. Zelf denk ik dat ik mijn groepsgenoten voldoende op de hoogte heb gebracht van de problemen die ik tegenkwam, maar in sommige situaties nog wel eerder om hulp had kunnen vragen. Het is één keer voorgekomen dat ik buiten de tijd van mijn timebox ([link naar bron](https://agilescrumgroup.nl/timebox/)) werkte en nog steeds niet om hulp had gevraagd. Ik denk dat ik mijn leerdoel dus deels gehaald heb.

Situatiebeschrijving waarbij het nog niet zo goed ging:

<u>_Situatie:_</u>
Ik was bezig met mijn taak voor het implementeren van inloggen met LinkedIn. Ik had het inloggen met Google al geïmplementeerd, en dacht dat dit vrijwel hetzelfde zou zijn. De implementatie via LinkedIn bleek echter lastiger, verschillende libraries werkten niet en de tokenvalidatie moest handmatig gebeuren.

<u>_Taak:_</u>
Mijn taak was om de inlogfunctionaliteit met LinkedIn te implementeren voor zowel de frontend als de backend. Er werd van mij verwacht om dit in 4 uur af te hebben (deze tijd hadden we ingeschat voor de taken). Mijn doel was ook om dit zo snel mogelijk te doen. Mijn plan hierbij was om dit op dezelfde manier aan te pakken als het inloggen via Google.

<u>_Actie:_</u>
Ik ben begonnen met dezelfde aanpak als ik met Google had gedaan. Ik heb meerdere libraries gevonden voor de frontend, omdat er een aantal niet werkte. Er kwam een aantal cors-fouten tevoorschijn en ook op de backend lukte het niet helemaal zoals gepland. Ik heb bij deze problemen wel aangegeven dat ik vastliep, maar ik heb niet om hulp gevraagd, ook niet toen ik de tijd van mijn taak (de timebox) overschreed. Ik heb wel op een aantal momenten de afweging gemaakt om om hulp te vragen, maar heb dit niet gedaan. Ik heb veel bronnen opgezocht, en hierbij niet aan mijn groepsgenoten gecommuniceerd dat ik erg lang vastliep op de problemen.

<u>_Resultaat:_</u>
Het gevolg was dat ik veel langer bezig was met mijn taak dan andere groepsgenoten verwacht hadden. Zij hadden minimaal inzicht in de problemen die ik tegenkwam en waarom ik zo lang met deze taak bezig was. Het invloed op het proces was dat er geen samenwerking was op een moment dat dit wel handig was geweest. Transparantie binnen het groepsproces was op dit moment minder, doordat ik heb nagelaten goed te communiceren.

<u>_Reflectie:_</u>
Het resultaat van mijn actie heeft negatieve invloed gehad op zowel het ontwikkelproces als het groepsproces. Ik heb hiervan geleerd dat ik, zeker als een taak langer duurt dan is gepland, echt om hulp moet vragen en aan moet geven dat er samengewerkt moet worden. Ik had sneller aan moeten geven waar ik precies op vastliep en had hierbij om hulp moeten vragen.

<u>_Transfer:_</u>
Soortgelijke situaties kunnen nog veel vaker voorkomen. Ik zou eenzelfde situatie de volgende keer anders aanpakken. Omdat dit soort taak voor ons allemaal nog onbekend terrein was, had ik aan moeten geven dat ik hulp nodig zou kunnen hebben. Toen ik vastliep, had ik direct om hulp moeten vragen, en dit ga ik de volgende keer ook doen.
Ik neem mezelf voor om de volgende keer bij een taak die ons allemaal onbekend is, direct aan te geven dat het kan zijn dat ik hulp nodig heb. En zodra ik vastloop ook direct om hulp vraag.

Situatiebeschrijving waarbij het wel goed ging:

<u>_Situatie:_</u>
Tijdens het schrijven van testen, liepen we tegen een aantal problemen aan. De tests mislukten, terwijl deze in ons opzicht wel zouden moeten lukken. Ik heb hierbij samengewerkt met Niels en Roos.

<u>_Taak:_</u>
Mijn taak was om nog een aantal tests extra te schrijven voor wat alternatieve paden waar nog geen test voor geschreven was. Ook was mijn taak om te helpen de problemen met de tests op te lossen. Ik moest voor dit eerste bekijken welke alternatieve paden er nog getest moesten worden. Voor dit tweede moest ik inzicht krijgen in hoe de (overige) tests waren opgezet en waar het probleem zich afspeelde.

<u>_Actie:_</u>
Ik heb bekeken hoe de tests die al geschreven waren er uit zagen, om te leren hoe deze tests geschreven moeten worden. Ik heb hierbij ook een aantal keer om hulp gevraagd, wanneer ik niet precies snapte hoe de code werkte. Daarnaast heb ik geïnventariseerd welke tests er al geschreven waren en welke alternatieve paden er nog miste.
Bij het oplossen van de fouten met de tests heb ik ook op een aantal momenten om hulp gevraagd, wanneer ik niet snapte hoe code werkte of waarom iemand bepaalde code op die manier geschreven had. Ook heb ik een aantal keer gevraagd wat er al geprobeerd was om de fouten op te lossen.

<u>_Resultaat:_</u>
Het gevolg was dat ik, door hulp te vragen, veel sneller en beter inzicht had in de tests die al geschreven waren, dan wanneer ik alleen zelf had gekeken. Het oplossen van de fouten ging door de communicatie op deze manier ook sneller. Er was in de groep beter inzicht in wat er al geprobeerd was om de fouten op te lossen, welke tests er geschreven waren en welke mogelijke oplossingen er waren. Dit heeft het proces positief beïnvloed.

<u>_Reflectie:_</u>
Het resultaat was precies zoals ik het had willen bereiken. Ik heb hiervan geleerd dat communicatie tijdens samenwerkingen erg belangrijk is en het om hulp vragen wanneer ik iets niet helemaal begrijp het proces echt versnelt en beter maakt.

<u>_Transfer:_</u>
Soortgelijke situaties, waarin er samengewerkt wordt om problemen op te lossen, kunnen ook zeker vaker voorkomen. Ik zou soortgelijke situaties op dezelfde manier aanpakken: om hulp vragen wanneer ik iets niet precies snap, niet snap waarom iets op een bepaalde manier gedaan is of wanneer ik niet weet wat anderen al hebben gedaan.
Ik neem mezelf voor voor de volgende keer om om direct om hulp en uitleg te vragen van anderen wanneer ik hun code niet begrijp. Ook om hulp te vragen wanneer ik niet precies begrijp wat er fout gaat en welke problemen er op treden.

### Het effect op mijn eigen ontwikkeling was:

Ik ben me bewuster geworden van het aantal moeilijkheden dat ik tegen kom tijdens het werken aan mijn taken. Ik vraag nu ook wat sneller om hulp als ik ergens echt niet uit kom en dit heeft een positieve invloed op de efficiëntie van mijn werk.
Ik moet hiervoor nog wel af en toe uit mijn comfortzone stappen om daadwerkelijk wat aan mijn team te vragen. Door de ervaring die ik met dit leerdoel heb opgedaan, is dit echter wel minder geworden. Mijn manier van hulp vragen is deels anders geworden, ik probeer eerst na te denken over wat ik precies van de anderen zou willen weten/vragen. Dit helpt mij om uit mij comfortzone te stappen.

### Het effect op het groepsproces was:

Mijn eigen ontwikkeling heeft ook een positieve invloed op het groepsproces gehad. Door mijn communicatie over de uitdagingen in mijn taken, waren mijn teamleden beter op de hoogte van mijn voortgang. Dit zorgt voor meer begrip en een soepeler groepsproces. Ook heeft het een positieve invloed gehad op de samenwerking. Doordat ik af en toe om hulp vroeg, is er wat meer samengewerkt om oplossingen te vinden.

### Bronnen

Verhelst, F. (2022, 13 november). Wat is een timebox? Agile Scrum Group. Geraadpleegd op 30 november 2023, van https://agilescrumgroup.nl/timebox/
