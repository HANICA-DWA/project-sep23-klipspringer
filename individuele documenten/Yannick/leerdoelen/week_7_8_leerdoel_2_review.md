# Review leerdoel 2

### Ik heb op de volgende manier aan mijn leerdoel gewerkt (vermeld afwijkingen op de planning):

Ik heb geprobeerd om op zoveel mogelijk momenten KOET-feedback te kunnen geven. Dit heb ik gedaan door best regelmatig pull requests te reviewen. Ik heb, voornamelijk naar aanleiding van de reflectie in week 5, in sprint 3 elke dag een review gedaan om ook daadwerkelijk te kunnen verbeteren. Op deze pull requests heb ik geprobeerd om zoveel mogelijk concrete feedback te geven, door op specifieke onderdelen (bijv. regels code) te reageren. Hierbij heb ik geprobeerd om aan te geven wat er anders zou kunnen of wat er in mijn ogen verbeterd zou kunnen worden. Ik heb naar aanleiding van de reflectie in week 5 ook een aantal tips uiteprobeerd bij het geven van feedback (Ros, 2022).

### Dit heeft de volgende resultaten opgeleverd:

Door de beter verwoorde en duidelijkere feedback vanuit mij, is er vanuit de andere groepsleden meer duidelijkheid gekomen over welke verbeterpunten ik zie aan een product. Dit heeft als gevolg dat de kwaliteit van producten omhoog is gegaan.
Daarnaast heeft het geven van feedback geleid tot meer communicatie/discussie over bepaalde (onderdelen van) producten en dus tot meer communicatie binnen de groep.

### Dit ging goed:

Ik heb tijdens het werken aan dit leerdoel geoefend met het duidelijk verwoorden van mijn feedback. Dit ging erg goed, ik heb veel feedback kunnen geven en deze feedback was meestal duidelijk genoeg voor de ander, ik heb dit gecontroleerd door te vragen of de ander begreep wat ik met mijn feedback bedoelde. Ik heb zoveel mogelijk duidelijk proberen te maken waarom ik bepaalde feedback geef, door er wat uitleg bij te geven. En ik heb het op een zo respectvol mogelijke manier gedaan.
Daarnaast werkte een aantal tips bij het geven van feedback (Ros, 2022) erg goed, waardoor de feedback ook goed binnenkwam bij de ander.

### Dit kon beter:

Ik denk dat ik nog wel wat concreter met de tip (T van KOET) had kunnen zijn (HAN-ICA-Professional Skills HBO-ICT, 2019). Ik heb af en toe niet beschreven wat er nou specifiek verbeterd/veranderd zou kunnen worden na aanleiding van mijn feedback. Hierdoor kan het zijn dat feedback "verloren" gaat, doordat niet duidelijk is wat er mee moet gebeuren. Hier kan ik dus nog wel wat meer op letten.
Ik had over het algemeen dus nog beter kunnen controleren of alle onderdelen van KOET in mijn feedback verwerkt zaten. Hier wordt de feedback nog nuttiger van.
Ik denk daarnaast dat mijn houding bij het geven van feedback ook nog wel wat verbeterd kan worden. Ik heb daar tijdens de uitvoer van dit leerdoel niet specifiek opgelet, maar ik heb opgemerkt dat ik soms nog wat te afwachtend overkom. Ik denk dat mijn houding wat zelfverzekerder en proactiever kan worden.

### Ik heb mijn leerdoel wel/niet bereikt omdat, onderbouw aan de hand van concrete voorbeelden/situaties uit praktijk (STARRT):

Ik denk dat ik mijn leerdoel deels behaald heb. Ik ben zeker beter geworden in het geven van feedback, maar ik heb ook nog wel een aantal puntjes waarin ik kan verbeteren. 
Als feedback van mijn groepsgenoten kreeg ik te horen dat ik nu duidelijke feedback geef. Ik geef een goede toelichting/uitleg bij mijn feedback en ik geef de feedback op een goede, respectvolle manier.
Ik denk zelf ook dat mijn feedback nu van betere kwaliteit is en nuttiger is. Ik ben van mening dat de codekwaliteit in dit project beter is dan in het vorige project (I-Project) en dat de code minder rommelig is. Ik denk dat mijn feedback, naast andere factoren natuurlijk, geholpen heeft om de kwaliteit te waarborgen.
Ik denk echter dat ik soms nog wel wat strakker bij de KOET-methode kan blijven. Ik vergeet soms bij het geven van feedback, zoals ik eerder al aangaf, bijvoorbeeld het expliciet vermelden van de tip of het effect. Door dit ook in mijn feedback te verwerken, denk ik dat het geven van feedback nog sterker kan worden.
Daarnaast denk ik dat ik mijn houding wel wat kan verbeteren. Als mijn houding wat zelfverzekerder en proactiever wordt, en de feedback tegelijkertijd respectvol blijft, denk ik dat er wat meer kracht achter mijn feedback kan zitten.

Situatiebeschrijving waarin ik het geven van feedback heb toegepast:

<u>_Situatie:_</u>
Ik was betrokken bij een situatie waarin ik feedback moest geven op een stuk code dat Jelle geschreven had. Het ging hier om een implementatiekeuze van hem, om een fetch voor de samenvatting van een boek op de backend te doen. Andere fetches deden we al op de frontend, dus ik heb hierop feedback gegeven om de applicatie wellicht wat efficiÃ«nter te maken.

<u>_Taak:_</u>
Mijn taak was om duidelijke, heldere en nuttige feedback op een goede manier te geven op de code die was geschreven. Mijn rol was mede-teamlid en ik had de verantwoordelijkheid om kritisch naar de geschreven code te kijken en de gemaakte keuzes m.b.t. de implementatie. Mijn doel was om goede feedback te geven en hiermee de codekwaliteit te verbeteren en de code te laten "overeenkomen" met de code die al bestond. Er werd van mij verwacht om met feedback te komen en deze feedback goed te onderbouwen.

<u>_Actie:_</u>
Ik heb de code die was geschreven kritisch bekeken. Hierbij heb ik eerst voor mezelf genoteerd wat ik anders zou doen. Dit was vooral de plek waarop deze fetch gedaan werd. De code was inhoudelijk wel van goede kwaliteit.
Ik heb na mijn observatie de feedback gegeven. Ik heb hierbij eerst benoemd wat ik positief vond aan de code. Hierna heb ik het punt genoemd wat verbeterd zou kunnen worden en wat het effect is van hoe de code op deze manier werkt vs hoe het eigenlijk beter zou kunnen werken. Ik heb hierbij ook aangegeven hoe ik dit zelf anders zou oplossen (fetch verplaatsen naar de frontend), om een idee te geven wat ik met de feedback bedoel. Ik heb hierna ook nagevraagd waarom hij dat op deze manier had gedaan en of hij het met mijn feedback eens was. Ik heb dit gedaan op basis van tip 1, 3, 5 en 9 (Ros, 2022). Ik heb geprobeerd de elementen van KOET (HAN-ICA-Professional Skills HBO-ICT, 2019) in mijn feedback te verwerken,
Mijn aandeel was dus om de code te reviewen en hier goede feedback op te geven.

<u>_Resultaat:_</u>
Mijn actie leidde tot een positieve reactie van mijn teamlid. Hij begreep de feedback en heeft hier ook goed op gereageerd, door zijn implementatiekeuzes uit te leggen. Het gevolg van mijn actie bij mijzelf was dat ik blij was dat ik mijn feedback op een goede manier heb kunnen delen.
Mijn actie heeft ook geleid tot een positieve invloed op het proces. Doordat ik mijn feedback heb gedeeld, hebben we een goede conversatie gehad. Er is dus een positieve invloed geweest op de communicatie.
Qua code heeft mijn feedback geleid tot een aanpassing in de code, zoals ik dat had voorgesteld. Ik heb de ander weten te overtuigen, zonder opdringerig te zijn.

<u>_Reflectie:_</u>
Het resultaat van mijn actie was overeenkomstig met wat ik wilde bereiken. Mijn doel was om op een constructieve manier, goede, heldere feedback te geven. En het resultaat geeft aan dat dit overeenkomt. Ik heb geleerd dat het belangrijk is om de belangrijkste elementen van feedback te verwerken en ik heb geleerd dat het benaderen van feedback met een positieve instelling en het aanreiken van oplossingen effectiever is dan alleen wijzen op problemen. 
Deze situatie kan worden gekoppeld aan de competentie van communicatie. Ik denk dat ik in deze situatie goed heb laten zien dat ik door dit leerdoel ben verbeterd in de communicatie m.b.t. het geven van feedback.

<u>_Transfer:_</u>
Een vergelijkbare situatie kan/zal zeker nog wel vaker voorkomen. Ik zou een soortgelijke situatie op ongeveer dezelfde manier aanpakken. Ik zou de tips die ik heb toegepast met het geven van feedback weer toepassen, deze hielpen mij erg. Ik zou de volgende keer echter nog iets meer tijd nemen om de feedback van tevoren te noteren. Hierdoor kan ik beter controleren of de belangrijke elementen van de kern van mijn feedback erin staan en of dit ook (grotendeels) voldoet aan KOET.

### Het effect op mijn eigen ontwikkeling was:

Dit leerdoel heeft bijgedragen aan mijn ontwikkeling wat betreft het op een goede manier feedback geven. Ik ben nu in staat om beter te verwoorden wat ik van een product vind en wat ik denk dat nog beter kan. Ik kan dit duidelijker aangeven aan anderen en ben hierdoor ook duidelijker gaan communiceren. Daarnaast is het voor mij nu wat makkelijker om feedback te geven, doordat ik van tevoren mijn feedback opschrijf. Dit helpt mij om wat makkelijker mijn comfortzone uit te stappen.
Daarnaast heb ik geleerd dat ik beter ben geworden in het zelf verwoorden van feedback. Door wel de onderdelen van KOET te gebruiken, maar het format wat aan te passen aan wat bij de groep past, vind ik het ook wat makkelijker om feedback te geven.

### Het effect op het groepsproces was:

Doordat ik meer feedback heb gegeven op producten, heeft dit als effect gehad dat er meer communicatie in de groep is ontstaan over de kwaliteit van producten en over de feedback die ik heb gegeven. Er is hierdoor voor anderen duidelijker geworden wat mijn mening is over de kwaliteit van een product en door de communicatie is ook duidelijker geworden wat anderen ervan vinden. Mijn manier van feedback geven heeft ook geleid tot een soepeler groepsproces, doordat sneller duidelijk is wat ik met mijn feedback bedoel.

### _Alleen bij leerdoel 2:_ Dit is wat ik me concreet voorneem voor volgend project/stage/minor:

Met betrekking tot het geven van feedback in een volgend project, om hier nog beter in te worden, neem ik me de volgende dingen voor:

- Voor het geven van feedback, wil ik meer tijd nemen om de feedback te noteren. Ik wil hiermee controleren of alle onderdelen van KOET hierin zitten, zodat mijn feedback compleet is.
- Ik wil bij het geven van feedback verschillende methodes/stijlen gaan proberen, om te kijken welke het beste bij mij past en welke het beste aansluit binnen de groep. Ik ga hiervoor verschillende bronnen met tips opzoeken.
- Ik wil bij het geven van feedback meer op mijn houding letten. Ook hiervoor ga ik bronnen opzoeken, waarin staat beschreven, met tips, welke houding(en) het beste werken bij het geven van feedback. Hier ga ik dan ook mee oefenen.
- Ik wil actiever gaan luisteren naar feedback die anderen op mijn producten geven. Ik kan hier de LSD techniek voor gebruiken, zodat ik de feedback van anderen ook helemaal begrijp. Hier kan ik weer van leren, door goede onderdelen op te merken en zelf toe te passen.

### Bronnen

HAN-ICA-Professional Skills HBO-ICT. (2019). Reader Feedback geven en ontvangen op gedrag en producten.

Ros, J. (2022, 6 januari). 10 tips voor het geven van feedback. Geraadpleegd op 11 januari 2024, van https://xl10.nl/10-tips-voor-het-geven-van-feedback/
